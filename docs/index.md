# Co to jest MeshCore?

MeshCore to wieloplatformowy system umożliwiający bezpieczną, zdecentralizowaną komunikację z wykorzystaniem sprzętu radiowego LoRa, zasilania off-grid oraz do działania nie wymaga udziału sieci komórkowych oraz internetowych.

- **bezpieczna** - komunikacja jest szyfrowana na podstawie klucza prywatnego i publicznego

- **zdecentralizowana** - do wymiany danych nie jest wymagana sieć Internet oraz sieć komórkowa. Wiadomości są wysyłane z wykorzystaniem medium radiowego, dokładnie technologii LoRa. Struktura urządzeń przekazujących wiadomości buduje sieć, która jest całkowicie niezależna od działania sieci komórkowych czy sieci Internet, oraz jest odporna na awarie wewnątrz swojej sieci.

- **zasilanie off-grid** - sieć może działać nawet wtedy, kiedy na większym obszarze nie ma zasilania prądowego. Nadajniki budowane przez lokalne społeczności wykorzystują zasilanie akumulatorowe ładowane przy pomocy energii słonecznej, które potrafi podtrzymać działanie urządzenia przez kilka / kilkanaście dni. 

## Jak działa sieć MeshCore?

Sercem sieci MeshCore są urządzenia zwane repeaterami, które budują i rozszerzają sieć MeshCore. Repeatery zajmują się przekazywaniem wiadomości dalej, aż do odbiorcy. Działają one na zasadzie siatki mesh, czyli każde urządzenie poszerza obszar działania sieci oraz potrafią one komunikować się między sobą. Jeśli jakiś repeater przestanie działać, pozostałe urządzenia potrafią wykryć tę usterkę i przekierować twoją wiadomość na inny obszar sieci, aby mogła ona dotrzeć do odbiorcy. Zasięg działania takiego repeatera zależy od kilku czynników. Najważniejsze to:

- obszar, na którym się znajduje

- moc radia, czyli urządzenia, które generuje sygnał

- wzmocnienie anteny, która odpowiada za propagację sygnału

Odpowiednia antena na odpowiednim terenie potrafi rozszerzyć sieć nawet o kilkadziesiąt kilometrów. 

## Kto jest odpowiedzialny za rozbudowę / rozwój sieci?

Za budowę sieci odpowiadają ludzie, którzy z indywidualnych dla siebie powodów kupują odpowiedni sprzęt i montują go na obszarze całego kraju. Nad siecią MeshCore nie stoi żadna instytucja, organizacja, która narzucałaby odgórne zasady co do budowy, działania i wykorzystania sieci. Ci ludzie grupują się w pewne społeczności, aby koordynować ewentualne swoje działania i wymieniać się wiedzą / doświadczeniem. 

## Po co taka sieć jest budowana?

Motywacje osób budujących / korzystających z tej sieci są różne, ale najczęściej to:

- ciekawostka techniczna i chęć poznania, nauczenia się czegoś nowego

- zbudowanie sieci na wypadek globalnego kataklizmu, jakim może być np. całkowity zanik energii elektrycznej, aby mieć jakikolwiek kontakt z kimkolwiek

- wystąpienie klęsk żywiołowych w takim stopniu, że tradycyjne metody komunikacyjne (telefony komórkowe, internet) przestaną działać

## Co w takiej sieci można robić? Pisać wiadomości, przeglądać strony?

Oprogramowanie tworzące sieć przystosowane jest do pisania wiadomości tekstowych. Nie ma tutaj stron internetowych, sieci społecznościowych, gdyż najważniejszym zadaniem tej sieci jest komunikacja na duże odległości z innymi i pod tym kątem jest ona optymalizowana. 

## Czy trzeba coś płacić, aby korzystać z tej sieci?

Nie ma żadnych opłat jak w przypadku dostępu do Internetu, nie trzeba się nigdzie rejestrować. Wystarczy kupić odpowiednie urządzenie, zainstalować odpowiednie oprogramowanie i można korzystać z sieci MeshCore. Więcej szczegółów dowiesz się z dalszych rozdziałów tego poradnika. 

## Zainteresowałeś mnie. Co muszę mieć, aby zacząć z tego korzystać?

Kliknij na interesującą cię sekcję po lewej stronie, aby przejść dalej. 